༄༅། །གྲོགས་ཀྱི་ཀུན་སྤྱོད་འགོ་བར་ཤེས་ནས་སྤང་བླང་ལ་གདམས་པ་བླ་མ་རིག་འཛིན་རྒྱ་མཚོ་ལ་གནང་བ།

གྲོགས་བཟང་པོའི་ཀུན་སྤྱོད་འདི་ལྟར་འགོ།།གྲོགས་ཤེས་རབ་ཅན་བསྟེན་ན་བློ་གྲོས་འཕེལ།།གྲོགས་སྙིང་རྗེ་ཅན་བསྟེན་ན་བྱང་སེམས་སྐྱེ།།གྲོགས་ཆོག་ཤེས་ཅན་བསྟེན་ན་འདོད་པ་ཆུང་།།གྲོགས་གཏོང་ཕོད་ཅན་བསྟེན་ན་གཏོང་སེམས་འབྱུང་།།གྲོགས་ཞི་དུལ་ཅན་བསྟེན་རང་རྒྱུད་བཟང་།།གྲོགས་སྐྱོ་ཤས་ཅན་ལས་སྐྱོ་ཤས་དང་།།གྲོགས་ངེས་འབྱུང་ཅན་བསྟེན་ལས་ཐར་འདོད་འབྱུང་།།གྲོགས་ཕྱི་མ་ཉེར་བསྟེན་དགེ་བ་དྲན།།གྲོགས་བཟང་པོ་བསྟེན་ལས་ངེས་འབྱུང་སྐྱེ།།གྲོགས་ཆོས་པ་བསྟེན་ལས་ཆོས་སྒྲུབ་དྲན།།གྲོགས་འདོད་པ་ཆུང་བསྟེན་ཆོག་ཤེས་འབྱུང་།།གྲོགས་བརྩོན་འགྲུས་ཅན་ལས་སྙིང་སྟོབས་ཆེ།།གྲོགས་དམ་པ་དང་འགྲོགས་ན་ཡོན་ཏན་འགོ།།གྲོགས་ཐར་འདོད་ཅན་བསྟེན་གཏན་བདེ་གཉེར།།གྲོགས་དགེ་སེམས་ཅན་ལས་དགེ་བློ་འབྱུང་།།གྲོགས་དག་སྣང་ཅན་ལས་དད་པ་སྐྱེ།།གྲོགས་བློ་ལྡན་དང་འགྲོགས་ན་གཏན་འདུན་འགྲུབ།།གྲོགས་བཟང་པོའི་ཀུན་སྤྱོད་དེ་ལྟར་ཡིན།།དོན་དེ་ཕྱིར་དགེ་བའི་གྲོགས་པོ་བསྟེན།།


གྲོགས་ངན་པའི་ཀུན་སྤྱོད་འདི་ལྟར་འགོ།།གྲོགས་གཏི་མུག་ཅན་བསྟེན་ཤེས་རབ་འགྲིབ།།གྲོགས་ཞེ་སྡང་ཅན་བསྟེན་རང་རྒྱུད་ངན།།གྲོགས་འདོད་ཆགས་ཅན་བསྟེན་ན་ན་ཆུང་དྲན།།གྲོགས་སེར་སྣ་ཅན་བསྟེན་སེར་སྣ་སྐྱེ།།གྲོགས་ང་རྒྱལ་ཅན་བསྟེན་འགྱིང་ཚུགས་དྲན།།གྲོགས་ངེས་འབྱུང་མེད་བསྟེན་ཚེ་འདིར་ཆགས།།གྲོགས་འདིར་སྣང་གཉེར་བསྟེན་ཕྱི་མ་བརྗེད།།གྲོགས་ཐ་ཆད་བསྟེན་ལས་སོ་ནམ་དྲན།།གྲོགས་ཁེ་སྤོགས་ཅན་བསྟེན་ཚོང་བྱེད་སེམས།།གྲོགས་ནོར་སྲེད་ཅན་བསྟེན་གསོག་འཇོག་དྲན།།གྲོགས་ལེ་ལོ་ཅན་བསྟེན་སྒྱིད་ལུག་འགྱུར།།གྲོགས་རྣམ་གཡེང་ཅན་བསྟེན་གཡེང་བས་འཁྱེར།།གྲོགས་སྣང་ཤས་ཅན་བསྟེན་ཚེ་འདིར་གཡེངས།།གྲོགས་སྡིག་ལྡན་དང་འགྲོགས་སྡིག་སེམས་སྐྱེ།།གྲོགས་དད་མེད་དང་འགྲོགས་དག་སྣང་ཆུང་།།གྲོགས་མདོ་ཤོར་དང་འགྲོགས་མི་དགེ་དྲན།།གྲོགས་ངན་པའི་ཀུན་སྤྱོད་དེ་ལྟར་ཡིན།།དོན་དེ་ཕྱིར་སྡིག་པའི་གྲོགས་པོ་སྤོངས།།


ཞེས་པ་འདི་བླ་མ་རིག་འཛིན་རྒྱ་མཚོའི་ངོར་དཔལ་སྤྲུལ་བས་སོ།། དགེའོ།།